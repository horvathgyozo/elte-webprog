---
title: 1. gyakorlat
subject: webfejl2-pti
type: gyak
---

Oldd meg az alábbi feladatokat JavaScript segítségével. 

A feladatok megoldását külön függvényként készítsd el, ahol a bemeneti adatokat paraméterként, a kimenetieket visszatérési értékként szerepelnek.

A feladatok először úgy oldd meg, hogy a bemeneti adatokat adottnak tekintjük, a kiírást pedig első körben a konzolra kell elvégezni a `console.log()` parancs segítségével.


## Feladatok


### Beolvasás, kiírás

1. Írd ki, hogy "Helló világ!" különböző módokon!
    
    a. konzolra
    
    b. felugró ablakkal
    
    c. magába a dokumentumba

1. Írd ki a konzolra 10-szer, hogy "Hello világ!"

1. Kérj be egy számot, és annyiszor írd ki egymás alá egyre növekvő betűméretekkel a "Hello világ!" szöveget!

1. Kérd be a felhasználó nevét, és üdvözöld "Hello név!" alakban! Kiírásra használhatod az `alert()` vagy a `document.writeln()` függvényt is!

1. Kérj be egy N számot, és készíts azzal egy NxN-es szorzótáblát!

1. Készítsd el a Fahrenheitből Celsius fokba átalakító programot! Kérd be a felhasználótól a Fahrenheit értéket és írd ki az oldalra az eredményt!

1. Készíts egy százalékszámító programot! Kérd be a számot, majd azt is, hogy hány százalékára vagy kíváncsi. Az eredményt írd ki!


### Vezérlési szerkezetek, operátorok

8. Olvass be három számot, és döntsd el, hogy alkothatják-e egy háromszög oldalát!

1. Adott két egész szám, `a` és `b`. Írj függvény, amely eldönti, hogy `b` osztója-e `a`-nak!

1. Adott egy pont a síkon. Írj függvényt, amely megmondja, hogy a pont melyik síknegyedbe esik!

1. Adott két szám. Írj függvényt, amely visszaadja legnagyobb közös osztójukat!

1. Adott két szám. Írj függvényt, amely visszaadja legkisebb közös többszörösüket!

1. Írj függvényt, ami visszaadja egy egész szám faktoriálisát!

1. Adott a és b egész szám. Osztás művelete nélkül add meg a-nak b-vel való osztásakor keletkező maradékot.


### Programozási tételek

15. Egy számsorozatban keress meg egy negatív számot.

1. Számold meg, hány páros szám van egy számokat tartalmazó tömbben!

1. Válogasd ki azokat a számokat, amelyek mindkét szomszédjuktól egy előre bekért értéken belül térnek el.

1. Adott egy neveket tartalmazó tömb, válogasd ki azokat, amelyek

    a. egy előre bekért részszöveget tartalmaznak!

    b. egy előre bekért részszöveggel kezdődnek!

1. Írj függvényt, amely megadja egy egész szám prímtényezős felbontását!


### Adatszerkezetek és programozási tételek

20. Egy űrlap adatainak ellenőrzése során számos hiba lehet. Készítsd el azt az adatszerkezetet, amelyekben a hibákat tárolod, és töltsd fel példaadatokkal. Listázd ki a hibákat a konzolra!

1. Készíts egy olyan adatszerkezetet, amely egy könyv adatait írja le. A könyvnél a következő adatokat tároljuk:

    - szerző
    - cím
    - kiadás éve
    - kiadó
    - ISBN szám

1. Készítsd el egy bevásárlólistának megfelelő adatszerkezetet, akkor ha a bevásárlólista
    
    a. csak a termékek nevét tartalmazza;

    b. a termékek neve mellett a vásárolandó mennyiséget is tárolja.

    Az így elkészült listákat írasd ki a konzolra!

1. Készítsd el egy raktárnyilvántartás modelljét! A nyilvántartásban az alábbi adatokat tároljuk egy termékről:

    - a termék neve
    - gyártó
    - cikkszám
    - egységár
    - darabszám

    Vegyél fel néhány példát az adatszerkezetbe, és oldd meg a következő feladatokat. Minden feladatot külön függvény végezzen, amely paraméterként kapja meg az aktuális raktárnyilvántartást.

    a. Listázd ki a konzolra a termékek nevét!

    b. Állíts elő egy olyan szöveget, amely a termékek nevét HTML felsorolásként adja meg!

    c. Állíts elő egy olyan szöveget, amely a raktárnyilvántartást táblázatos formában jelenítené meg, ha az egy HTML oldalon lenne!

    d. Add meg, hogy mekkora érték van összesen raktáron!

    e. Keress meg egy adott cikkszámú terméket, és ha megvan, akkor add vissza!

    f. Add meg, melyik termékből van a legkevesebb raktáron!

    g. Add meg egy adott gyártó termékeit!

    h. Számold meg, hány különböző gyártó terméke van a raktárban!

1. Írj egy olyan függvényt, amely paraméterül megkap egy objektumot, és megnézi, hogy az adott objektumnak van-e `id` nevű mezője. Ha nincsen, akkor kiegészíti az objektumot ezzel, és visszaadja a hívó programnak.

1. Készítsd el egy angol-magyar szótár adatszerkezetét és töltsd fel példaadatokkal! Írj függényt, amely egy magyar szónak megadja az angol megfelelőjét! Írd meg a másik irányú fordítást elvégző függvényt is!

1. Filmekről szeretnénk adatokat tárolni:

    - film címét,
    - film hosszát,
    - film kategóriáit (akár több kategóriába is tartozhat egy film),
    - gyártási évét,
    - rendezőit (mert lehet, hogy többen vannak),
    - szereplőit olyan formában, hogy melyik szerepet ki játszotta.

    Készítsd el a megfelelő adatszerkezetet, és töltsd fel néhány példaadattal! Oldd meg a következő feladatokat külön függvényként!

    a. Listázd ki a nyilvántartásban lévő filmeket!
    
    b. Add meg azokat a filmeket, amelyeknek több rendezője is van!
    
    c. Add meg a nyilvántartásban szereplő leghosszabb film címét!
    
    d. Add meg azokat a filmeket, amelyekben egy paraméterként megkapott színész játszik!

1. Egy adott időszakban minden nap megmértük a Balaton vizének hőmérsékletét, és egy sorozatban tároltuk el. Külön-külön függvénnyel oldd meg a következő feladatokat!

    a. Mennyi volt a vizsgált időszakban a víz átlaghőmérséklete?
    
    b. Hányszor mértünk 26 Celsius fok feletti hőmérsékletet?

    c. Melyik volt a legnagyobb mért hőmérséklet-érték?

    d. Hányadik napon volt a leghidegebb a víz?

    e. Melyik nap volt a víz pontosan 23 fokos?

    f. Előfordult, hogy két egymást követő nap a víz hőmérséklete 3 fokot is változott?

    g. Hány napból állt az a leghosszabb időszak, amikor a víz 25 fok felett volt?
